Il controllo dei dispositivi connessi a un calcolatore è una delle questioni più importanti che riguardano i progettisti di sistemi operativi. Poiché i dispositivi di i/o sono così largamente diversi per funzioni e velocità (si considerino per esempio un mouse, un disco, un’unità flash e un archivio di nastri), altrettanto diversi devono essere i metodi di controllo. Tali metodi costituiscono il _sottosistema di_ _i/o_ del kernel; questo sottosistema separa il resto del kernel dalla complessità di gestione dei dispositivi di i/o.

La tecnologia dei dispositivi di i/o mostra due tendenze tra loro in conflitto. Da una parte, si osserva la crescente uniformazione a standard delle interfacce fisiche e logiche, e ciò semplifica l’introduzione nei calcolatori e nei sistemi operativi già esistenti di più avanzate generazioni di dispositivi. D’altra parte, però, si assiste a una crescente varietà di dispositivi di i/o; alcuni di loro sono tanto diversi dai dispositivi precedenti da rendere molto difficile il compito di integrarli nei calcolatori e nei sistemi operativi esistenti. Questo problema si affronta con una combinazione di tecniche hardware e software. Gli elementi di base dell’hardware di i/o – porte, bus e controllori di dispositivi – si possono connettere con un’ampia varietà di dispositivi di i/o. Il kernel del sistema operativo è strutturato in moduli di driver dei dispositivi allo scopo di incapsulare i dettagli e le particolarità dei diversi dispositivi. I driver dei dispositivi offrono al sottosistema di i/o un’interfaccia uniforme per l’accesso ai dispositivi, così come le chiamate di sistema forniscono un’interfaccia uniforme tra le applicazioni e il sistema operativo.