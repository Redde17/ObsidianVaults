Un’altra struttura dati che si usa per realizzare le directory è la tabella hash. In questo caso una lista lineare contiene gli elementi di directory, ma si usa anche una struttura dati hash. La tabella hash riceve un valore calcolato a partire dal nome del file e riporta un puntatore al nome del file nella lista lineare. Questa struttura dati può diminuire notevolmente il tempo di ricerca nella directory. L’inserimento e la cancellazione sono abbastanza semplici, anche se occorre prendere provvedimenti per gestire le collisioni, cioè situazioni in cui da due nomi di file si ottiene un riferimento alla stessa locazione.

Le maggiori difficoltà legate a una tabella hash sono la sua dimensione, che in genere è fissa, e la dipendenza della funzione hash da tale dimensione. Si supponga, per esempio, di realizzare una tabella hash di 64 elementi con gestione lineare delle collisioni; la funzione hash converte i nomi di file in interi da 0 a 63, per esempio, usando il resto di una divisione per 64. Per creare in un secondo tempo un sessantacinquesimo file occorre allungare la tabella hash della directory, per esempio fino a 128 elementi. Occorre quindi una nuova funzione hash per associare i nomi di file all’intervallo compreso tra 0 e 127, e gli elementi esistenti nella directory si devono riorganizzare in modo da riflettere i loro nuovi valori della funzione hash.

Alternativamente, ciascun elemento della tabella hash, anziché un singolo valore, può essere una lista concatenata; ciò consente di risolvere le collisioni aggiungendo il nuovo elemento alla lista concatenata. Le ricerche vengono alquanto rallentate, poiché la ricerca per nome può richiedere l’attraversamento di una lista concatenata degli elementi in collisione della tabella hash; tuttavia tale metodo è verosimilmente più veloce di una ricerca lineare nell’intera directory.