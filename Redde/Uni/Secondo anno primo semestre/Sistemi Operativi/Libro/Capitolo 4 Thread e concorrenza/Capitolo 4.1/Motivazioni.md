La maggior parte delle applicazioni per i moderni computer è multithread. Di solito, un’applicazione si codifica come un processo a sé stante comprendente più thread di controllo. Alcuni esempi di applicazioni multithread sono i seguenti.
-   Un’applicazione che crea miniature di foto (thumbnails) da una raccolta di immagini può utilizzare un thread distinto per generare una miniatura di ciascuna immagine.
-   Un web browser può avere un thread per rappresentare sullo schermo immagini e testo e un altro thread per scaricare i dati dalla rete.
-   Un word processor può avere un thread per la rappresentazione grafica, uno per la risposta all’input da tastiera e uno per la correzione ortografica e grammaticale eseguita in background.

Le applicazioni possono anche essere progettate per sfruttare le capacità di elaborazione sui sistemi multicore. Tali applicazioni possono eseguire diverse attività che utilizzano intensivamente la cpu in parallelo sui diversi core di elaborazione.

In alcune situazioni una singola applicazione deve poter gestire molti compiti simili tra loro. Per esempio, un server web accetta dai client richieste di pagine web, immagini, suoni e altro. Per un server web intensamente utilizzato potrebbero esservi molti (forse migliaia) client che vi accedono in modo concorrente; se il server web fosse eseguito come un processo tradizionale a singolo thread, esso sarebbe in grado di soddisfare un solo client alla volta e un client potrebbe dover aspettare molto a lungo prima che la sua richiesta venga servita.

Una soluzione è eseguire il server come un singolo processo che accetta richieste. Quando ne riceve una, il server crea un processo separato per eseguirla. In effetti, questo metodo di creazione di processi era molto usato prima che si diffondesse la possibilità di gestione dei thread. La creazione dei processi è molto onerosa, sia a livello di tempi sia di risorse; se il nuovo processo si deve occupare degli stessi compiti del processo corrente, non c’è alcuna ragione di accettare l’intero carico che la sua creazione comporta. Generalmente è più conveniente impiegare un processo multithread. Nel caso del server web, se il processo è multithread, il server creerà un thread distinto per ricevere le richieste dei client; in presenza di una richiesta, anziché creare un altro processo, si creerebbe un altro thread per soddisfarla. Il tutto è illustrato nella seguente figura.
![[Pasted image 20221102163321.png]]

La maggior parte dei kernel dei sistemi operativi è multithread. Per esempio, durante l’avvio del sistema Linux vengono creati diversi thread a livello kernel e ogni thread esegue un’attività specifica, per esempio la gestione dei dispositivi, della memoria o delle interruzioni. Su un sistema Linux in esecuzione si può usare il comando ps -ef per visualizzare i thread a livello kernel. Esaminando l’output di questo comando si può notare il thread kthreadd (con pid = 2), che funge da genitore di tutti gli altri thread a livello kernel.

Molte applicazioni, tra cui gli algoritmi di ordinamento e gli algoritmi per alberi e grafi, possono trarre vantaggio dal multithreading. Inoltre, i programmatori specializzati nella risoluzione di problemi che richiedono un uso intensivo della cpu in ambito data mining, grafica e intelligenza artificiale possono sfruttare la potenza dei moderni sistemi multicore progettando soluzioni che utilizzano l’esecuzione in parallelo.