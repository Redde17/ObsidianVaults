Nella progettazione di un file system, ma anche dell’intero sistema operativo, si deve sempre considerare la possibilità o meno che quest’ultimo riconosca e gestisca i tipi di file. Un sistema operativo che riconosce il tipo di un file ha la possibilità di trattare il file in modo ragionevole. Per esempio, un errore abbastanza comune consiste nel tentativo, da parte degli utenti, di stampare un programma oggetto in forma binaria; di solito questo tentativo porta semplicemente a uno spreco di carta, ma si potrebbe impedire se il sistema operativo fosse informato del fatto che il file è un programma oggetto in forma binaria.

Una tecnica comune per realizzare la gestione dei tipi di file consiste nell’includere il tipo nel nome del file. Il nome è suddiviso in due parti, un nome e un’_estensione_, di solito separate da un punto, in questo modo l’utente e il sistema operativo possono risalire al tipo del file semplicemente esaminandone il nome. La maggior parte dei sistemi operativi permette agli utenti di specificare i nomi dei file come sequenze di caratteri seguite da un punto e concluse da un’estensione formata da caratteri aggiuntivi. Esempi di nomi di file sono resume.docx, server.c e ReaderThread.cpp. Il sistema usa l’estensione per stabilire il _tipo_ del file e le operazioni che si possono eseguire su tale file. Per esempio, solamente i file con estensione .com, .exe o .sh sono eseguibili; i file con estensione .com e .exe sono due formati di file eseguibili, mentre i file con estensione .sh sono script di shell contenenti una sequenza di comandi, scritti in formato ascii, diretti al sistema operativo. Anche le applicazioni utilizzano estensioni per indicare i tipi di file di proprio interesse. Per esempio, i compilatori Java si aspettano sorgenti con un’estensione .java e l’elaboratore di testi Microsoft Word si aspetta file con estensione .doc o .docx.

![[Pasted image 20221218204116.png]]

Queste estensioni non sono sempre necessarie, ma la loro presenza consente a un utente di ridurre il numero dei caratteri specificando il nome del file senza estensione e lasciando all’applicazione il compito di cercare il file con il nome impostato e l’estensione attesa. Poiché queste estensioni non sono gestite dal sistema operativo, si possono considerare un suggerimento rivolto alle applicazioni che operano su di loro.