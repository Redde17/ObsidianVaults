I calcolatori possono memorizzare le informazioni su diversi supporti, come dischi, nastri magnetici e dischi ottici. Per rendere agevole l’uso del calcolatore, il sistema operativo offre una visione logica uniforme delle informazioni memorizzate; fornisce un’astrazione delle caratteristiche fisiche dei propri dispositivi di memoria definendo un’unità di memorizzazione logica, il _file_. Il sistema operativo associa i file a dispositivi fisici, che di solito sono non volatili, in modo che il loro contenuto non vada perduto a causa dei riavvii del sistema.

Un file è un insieme di informazioni correlate, registrate in memoria secondaria, cui è stato assegnato un nome. Dal punto di vista dell’utente, un file è la più piccola porzione di memoria logica secondaria; i dati si possono cioè scrivere in memoria secondaria soltanto all’interno di un file. Di solito i file rappresentano programmi, in forma sorgente e oggetto, e dati. I file di dati possono essere numerici, alfabetici, alfanumerici o binari. I file possono non possedere un formato specifico, come i file di testo, oppure essere rigidamente formattati. In genere un file è formato da una sequenza di bit, byte, righe o _record_ il cui significato è definito dal creatore e dall’utente del file stesso. Il concetto di file è quindi estremamente generale.

Poiché i file sono il metodo utilizzato dagli utenti e dalle applicazioni per archiviare e recuperare i dati e poiché sono così adatti a un uso generale, il loro utilizzo si è esteso oltre i confini originali. Per esempio, unix, Linux e alcuni altri sistemi operativi forniscono un file system proc che utilizza le interfacce del file system per fornire accesso alle informazioni di sistema (come i dettagli dei processi).

Le informazioni contenute in un file sono definite dal suo creatore e possono essere di molti tipi: programmi sorgente, programmi oggetto, dati numerici, testo, foto, musica, video, e così via. Un file ha una struttura definita secondo il tipo: un file di _testo_ è formato da una sequenza di caratteri organizzati in righe, ed eventualmente pagine; un file _sorgente_ è formato da una sequenza di funzioni, ciascuna delle quali è a sua volta organizzata in dichiarazioni seguite da istruzioni eseguibili; un file _eseguibile_ consiste di una serie di sezioni di codice che il caricatore può caricare in memoria ed eseguire.