Può sembrare strano discutere di memoria volatile in un capitolo che tratta la memoria di massa, ma è utile farlo, perché la dram viene spesso utilizzata come dispositivo di archiviazione di massa. Nello specifico, le unità ram (chiamate in diversi modi, tra cui dischi ram) agiscono come memoria secondaria, ma sono create da driver di periferica che ritagliano una sezione della dram di sistema e la presentano al resto del sistema come se fosse una memoria di massa. Queste “unità” possono essere utilizzate come dispositivi a blocchi non formattati, ma più comunemente su di esse vengono creati file system per permettere operazioni standard su file.

Visto che i computer sono già dotati di buffer e cache, qual è lo scopo di utilizzare anche la dram per l’archiviazione temporanea dei dati? Dopotutto, la dram è volatile e i dati su un’unità ram non sopravvivono in seguito a un arresto anomalo del sistema, o a un arresto volontario o un’interruzione di corrente. Mentre cache e buffer sono allocati dal programmatore o dal sistema operativo, le unità ram consentono all’utente (così come al programmatore) di salvare temporaneamente i dati in memoria utilizzando le normali operazioni sui file. A riprova del fatto che la funzionalità dei dischi ram è utile, osserviamo che tali unità sono disponibili in tutti i principali sistemi operativi: su Linux c’è /dev/ram, su macos il comando diskutil permette di creare unità ram, su Windows le unità ram sono rese disponibili tramite strumenti di terze parti; inoltre, su Solaris e Linux viene creata all’avvio la directory /tmp di tipo “tmpfs”, che è un’unità ram.

Le unità ram sono utili come spazio di archiviazione temporaneo ad alta velocità. Sebbene i dispositivi nvm siano veloci, la dram è molto più veloce e le operazioni di i/o su unità ram sono il modo più veloce per creare, leggere, scrivere ed eliminare i file e il loro contenuto. Molti programmi utilizzano (o potrebbero trarre vantaggio dall’utilizzo) unità ram per la memorizzazione di file temporanei. Per esempio, i programmi possono condividere facilmente i dati scrivendo e leggendo i file su un’unità ram. Come ulteriore esempio, Linux crea all’avvio un file system temporaneo (initrd) che consente ad altre parti del sistema di accedere a un file system di root e al suo contenuto prima che vengano caricate le parti del sistema operativo che comprendono i dispositivi di memorizzazione.