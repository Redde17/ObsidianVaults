Un dispositivo di memoria secondaria è collegato a un computer tramite il bus di sistema o tramite un bus di i/o. Sono disponibili diversi tipi di bus, tra cui ata (_Advanced Technology Attachment_), sata (_Serial_ _ata_), esata, sas (_Serial Attached __scsi_), usb (_Universal Serial Bus_) e fc (_Fibre Channel_); tra questi, il più comune è sata. Poiché i dispositivi nvm sono molto più veloci degli hdd, è stata creata un’interfaccia speciale e veloce per tali dispositivi chiamata nvme (nvm Express), che collega direttamente il dispositivo al bus pci di sistema, aumentando il throughput e riducendo la latenza rispetto ad altri metodi di connessione.

I trasferimenti di dati su un bus vengono eseguiti da speciali processori chiamati controllori o adattatori bus-host (hba). L’host controller si trova alla fine del bus del lato del computer, mentre un controllore di periferica è incorporato in ogni dispositivo di memoria di massa. Per eseguire un’operazione di i/o su un dispositivo di memoria di massa, il computer inserisce un comando nell’host controller, in genere utilizzando le porte di i/o mappate in memoria, come descritto nel Paragrafo 12.2.1. Il controllore invia quindi il comando tramite messaggi al controllore del dispositivo che gestisce l’hardware dell’unità per eseguire il comando. I controllori dei dispositivi hanno solitamente una cache integrata; il trasferimento di dati sull’unità avviene tra la cache e il supporto di memorizzazione, mentre il trasferimento di dati verso l’host avviene, a velocità elevate, con la cache dram dell’host, tramite dma.