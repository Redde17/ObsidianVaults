Viste le svariate possibilità esistenti, ci si potrebbe chiedere quali siano i criteri di scelta dei progettisti nei confronti del livello raid. Una considerazione è il tempo di ricostruzione. Se un disco si guasta, il tempo necessario a ricostruire i dati che contiene può essere rilevante. Questo fattore può essere importante nel caso in cui venga richiesto un flusso continuo di dati, come nei database ad alte prestazioni o interattivi. Inoltre il tempo di ricostruzione influenza il tempo medio di guasto.

Il tempo di ricostruzione varia a seconda del livello raid utilizzato. La ricostruzione più semplice si ha per raid di livello 1, poiché i dati possono essere copiati da un’altra unità; per gli altri livelli, per ricostruire i dati in un’unità guasta è necessario accedere a tutte le altre unità dell’array. Il tempo necessario per la ricostruzione dei dati può essere di ore nel caso di sistemi raid di livello 5 con molte unità.

raid di livello 0 si usa nelle applicazioni ad alte prestazioni in cui le perdite di dati non sono critiche. Per esempio, nel calcolo scientifico, dove un data set viene caricato e analizzato, il raid di livello 0 funziona bene perché qualsiasi guasto all’unità richiederebbe solo una riparazione e il ricaricamento dei dati dalla fonte. Il raid di livello 1 si usa comunemente nelle applicazioni che richiedono un’alta affidabilità e un rapido ripristino. I livelli raid 0 + 1 e 1 + 0 si usano dove sia le prestazioni sia l’affidabilità sono importanti, per esempio per piccole basi di dati. A causa dell’elevata richiesta di spazio del raid di livello 1, per la memorizzazione di grandi quantità di dati, spesso si preferisce impiegare il raid di livello 5. Il livello 6 e il livello 6 multidimensionale sono i formati più comuni negli storage array, perché offrono buone prestazioni e una buona protezione senza la necessità di un eccessivo overhead.

Progettisti e amministratori di sistemi raid devono prendere anche altre decisioni importanti, per esempio riguardo al numero ottimale di dischi in un array e al numero di bit che ciascun bit di parità deve proteggere. Maggiore è il numero di dischi in un array, maggiore sarà la capacità di trasferimento dei dati, ma il sistema sarà anche più costoso. Maggiore è il numero di bit protetti da un singolo bit di parità, minore sarà lo spazio richiesto dai bit di parità; sarà però maggiore anche la probabilità che un secondo disco si guasti prima che un disco guasto sia riparato e questo porterebbe alla perdita di dati.