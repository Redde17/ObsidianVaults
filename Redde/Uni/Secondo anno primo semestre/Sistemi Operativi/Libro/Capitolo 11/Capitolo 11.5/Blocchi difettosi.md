Le unità a disco sono strutturalmente portate ai malfunzionamenti perché sono costituite da parti mobili con basse tolleranze (si ricordi che una testina è sospesa appena sopra la superficie del disco). A volte si può verificare un guasto irreparabile, e l’unità a disco deve essere sostituita: il suo contenuto dovrà essere recuperato da una copia di backup e trasferito nella nuova unità a disco.
Più di frequente, uno o più settori divengono malfunzionanti; in effetti, la maggior parte dei dischi messi in commercio contiene già blocchi difettosi (_bad blocks_). Essi sono trattati in diversi modi a seconda del controllore e del tipo di disco.

Nel caso di dischi semplici come quelli gestiti da un controllore ide, i blocchi difettosi sono gestiti “manualmente”. Una possibile strategia consiste nell’effettuare la scansione del disco durante la formattazione, per rilevare la presenza di blocchi difettosi. Se si trova un blocco difettoso lo si marca come inutilizzabile al fine di segnalare alle procedure di allocazione del file system di non usarlo. Se qualche blocco diviene malfunzionante nel corso dell’ordinario uso del sistema, un programma speciale deve essere lanciato manualmente per individuare i blocchi difettosi e isolarli. Di solito, i dati residenti nei blocchi difettosi vanno perduti.

Unità a disco più complesse hanno strategie di recupero dei blocchi difettosi più raffinate.
Il controllore mantiene una lista dei blocchi malfunzionanti dell’unità a disco che è inizializzata durante la formattazione fisica eseguita dal produttore, ed è aggiornata per tutto il periodo in cui l’unità a disco è operativa. 
La formattazione fisica mette anche da parte dei settori di riserva non visibili al sistema operativo: si può istruire il controllore affinché sostituisca da un punto di vista logico un settore difettoso con uno dei settori di riserva inutilizzati.
Questa strategia è nota come accantonamento di settori (_sector sparing_ o _sector forwarding_).

Un tipico esempio di attuazione di questa strategia è il seguente:
-   il sistema operativo tenta di leggere il blocco logico 87;
-   il controllore calcola l’ecc e scopre che il settore è difettoso; quindi segnala questo malfunzionamento al sistema operativo;
-   la volta successiva che il sistema viene riavviato, si esegue un comando speciale al fine di comunicare al controllore la necessità di sostituire il settore difettoso con uno di riserva;
-   dopo di ciò, ogni volta che il sistema tenta di leggere il contenuto del blocco 87, il controllore traduce la richiesta nell’indirizzo del settore di rimpiazzo.

Si noti che un tale reindirizzamento da parte del controllore potrebbe inficiare ogni ottimizzazione fornita dall’algoritmo di scheduling del disco del sistema operativo. Per questa ragione la maggior parte dei dischi viene formattata in modo tale da mantenere alcuni settori di riserva in ogni cilindro, e anche un intero cilindro di riserva. Quando un blocco difettoso viene rimappato, il controllore usa settori di riserva presenti nello stesso cilindro ogniqualvolta è possibile.

Un’alternativa all’accantonamento dei settori è data da quei controllori capaci di sostituire i settori difettosi tramite la traslazione dei settori (_sector slipping_). Si supponga per esempio che il blocco logico 17 divenga malfunzionante, e che il primo settore di riserva disponibile sia quello successivo al settore 202. La traslazione dei settori sposta in avanti di una posizione tutti i settori dal 17 al 202: quindi, il settore 202 viene copiato sul settore di riserva, il settore 201 sul 202, il 200 sul 201, e così via, fino a che il settore 18 non viene copiato sul 19. Questa traslazione dei settori libera lo spazio del settore 18, e il settore 17 può essere mappato su quest’ultimo.

Gli errori reversibili possono attivare un processo in cui viene effettuata una copia dei dati del blocco e il blocco viene messo in riserva o traslato. Un _errore irreversibile_, tuttavia, causa una perdita di dati. Un file che usava quel blocco deve quindi essere riparato (per esempio, ripristinando da un nastro di backup), e ciò richiede un intervento manuale.

Anche i dispositivi nvm possono contenere bit, byte e persino pagine che sono difettose già al momento della produzione o che si degradano nel tempo. La gestione di queste aree difettose è più semplice rispetto agli hdd, perché non incide sul tempo di ricerca. È possibile in questi casi mettere da parte più pagine da utilizzare in sostituzione di quelle difettose, oppure utilizzare spazio dell’area di over-provisioning (diminuendo in questo caso la capacità di quest’area). In entrambi i casi, il controllore mantiene una tabella delle pagine non valide e non imposta mai quelle pagine come disponibili per la scrittura, in modo che non siano mai accessibili.