Nella discussione svolta fin’ora, era necessario che l’intero programma e i dati di un processo fossero presenti nella memoria fisica perché il processo potesse essere eseguito. 
La dimensione di un processo era quindi limitata alle dimensioni della memoria fisica.
Per migliorare l’utilizzo della memoria si può ricorrere al caricamento dinamico (_dynamic loading_), mediante il quale si carica una procedura solo quando viene richiamata; tutte le procedure si tengono su disco in un formato di caricamento rilocabile. 
Si carica il programma principale in memoria e quando, durante l’esecuzione, una procedura deve richiamarne un’altra, controlla innanzitutto che sia stata caricata. 
Se non è stata caricata, si richiama il _linking loader_ rilocabile per caricare in memoria la procedura richiesta e aggiornare le tabelle degli indirizzi del programma in modo che registrino questo cambiamento. A questo punto il controllo passa alla procedura appena caricata.

Il vantaggio dato dal caricamento dinamico consiste nel fatto che una procedura viene caricata solo quando serve. Questo metodo è utile soprattutto quando servono grandi quantità di codice per gestire casi non frequenti, per esempio le procedure di gestione degli errori. In questi casi, anche se un programma può avere dimensioni totali elevate, la parte effettivamente usata, e quindi effettivamente caricata, può essere molto più piccola.

Il caricamento dinamico non richiede un supporto particolare del sistema operativo. Spetta agli utenti progettare i programmi in modo da trarre vantaggio da un metodo di questo tipo. Il sistema operativo può tuttavia aiutare il programmatore fornendo librerie di procedure che realizzano il caricamento dinamico.