L’avvicendamento standard riguarda lo spostamento di interi processi tra la memoria centrale e una memoria ausiliaria solitamente costituita da un veloce dispositivo di memorizzazione secondaria.
Tale memoria deve essere abbastanza ampia da contenere tutte le porzioni dei processi che devono essere memorizzate e recuperate, e deve fornire accesso diretto alle immagini dei processi memorizzati. Quando un processo, o una sua parte, viene spostato nella memoria ausiliaria, devono essere scritte in tale memoria anche le strutture dati associate al processo. In un processo multithread devono essere spostate anche tutte le strutture dati relative a ogni thread. Il sistema operativo deve inoltre conservare i metadati relativi ai processi che sono stati spostati, in modo da poterli ripristinare quando i processi vengono reinseriti nella memoria.

Il vantaggio dell’avvicendamento standard è che consente di sovrascrivere la memoria fisica, in modo che il sistema possa ospitare più processi rispetto alla quantità di memoria fisica effettivamente a disposizione. I processi inattivi o raramente attivi sono buoni candidati per l’avvicendamento e la memoria allocata a questi processi inattivi può quindi essere destinata ai processi attivi. Se un processo inattivo che è stato rimosso dalla memoria centrale diventa di nuovo attivo, deve essere riportato in memoria e ripristinato.