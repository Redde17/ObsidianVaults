-   Un sistema operativo è il software che gestisce l’hardware di un calcolatore, e fornisce un ambiente all’interno del quale sono eseguibili le applicazioni.
    
-   Le interruzioni sono uno strumento fondamentale utilizzato dall’hardware per interagire con il sistema operativo. Un dispositivo attiva un’interruzione inviando un segnale alla cpu per avvisarla che alcuni eventi richiedono attenzione. L’interruzione è gestita dal gestore delle interruzioni.
    
-   Per essere eseguiti, i programmi devono risiedere nella memoria centrale del calcolatore. Questa è infatti la sola area di memoria di grandi dimensioni direttamente accessibile dalla cpu
    
-   La memoria centrale è un dispositivo volatile, poiché perde il proprio contenuto quando manca l’alimentazione elettrica.
    
-   La memoria non volatile è un’estensione della memoria centrale ed è in grado di memorizzare in modo permanente grandi quantità di dati.
    
-   Il più comune dispositivo di memoria secondaria è il disco magnetico che può memorizzare sia dati sia programmi.
    
-   I sistemi di memorizzazione di un calcolatore si possono organizzare in modo gerarchico secondo la velocità e il costo. I livelli più alti rappresentano i dispositivi più rapidi, ma più costosi. Scendendo nella gerarchia, il costo per bit generalmente decresce, mentre di solito aumentano i tempi d’accesso.
    
-   Le moderne architetture degli elaboratori sono sistemi multiprocessore in cui ogni cpu contiene diverse unità di calcolo (core).
    
-   Per utilizzare al meglio la cpu, i sistemi operativi moderni impiegano la multiprogrammazione, grazie alla quale diversi processi possono occupare contemporaneamente la memoria, assicurando che la cpu non resti mai inattiva.
    
-   Con i sistemi multitasking il concetto di multiprogrammazione è stato ulteriormente esteso per mezzo di algoritmi di scheduling della cpu che commutano rapidamente tra un processo e l’altro, offrendo così agli utenti tempi di risposta rapidi.
    
-   Per evitare che i programmi utenti interferiscano tra di loro e col sistema operativo, la cpu ha due modalità di funzionamento: la modalità utente e la modalità di sistema.
    
-   Diverse istruzioni sono privilegiate e si possono eseguire solamente in modalità di sistema. Tra queste vi sono le istruzioni per il passaggio alla modalità di sistema e le istruzioni per il controllo dell’i/o e per la gestione del timer e delle interruzioni.
    
-   Un processo è l’unità fondamentale di lavoro in un sistema operativo. La gestione dei processi comprende aspetti come la loro creazione e cancellazione, nonché la messa a punto di meccanismi per la comunicazione reciproca e la sincronizzazione dei processi.
    
-   Un sistema operativo gestisce la memoria mantenendo traccia di quali parti di essa vengono usate e da chi. È sempre al sistema operativo, inoltre, che spetta l’allocazione dinamica e il rilascio dello spazio di memoria.
    
-   Il sistema operativo gestisce l’archiviazione dei dati: ciò comprende la realizzazione del file system per i file e le directory, e la gestione dello spazio sui dispositivi per la memorizzazione di massa.
    
-   I sistemi operativi forniscono meccanismi di protezione e per la sicurezza del sistema e degli utenti. La protezione controlla l’accesso, da parte dei processi o degli utenti, alle risorse che il sistema mette a disposizione.
    
-   La virtualizzazione consiste nell’astrazione dell’hardware di un computer in molteplici distinti ambienti di esecuzione.
    
-   I sistemi operativi utilizzano diverse strutture dati, tra cui: liste, pile, code, alberi e bitmap.
    
-   Vi sono diversi tipi di ambienti elaborativi, che includono l’elaborazione tradizionale, il mobile computing, i sistemi client-server, i sistemi peer-to-peer, il cloud computing e i sistemi operativi embedded real-time.
    
-   I sistemi operativi liberi e open-source sono resi disponibili come codice sorgente. Il software libero ha una licenza d’uso che permette il suo utilizzo gratuito, la sua ridistribuzione e la sua modifica. gnu/Linux, Freebsd e Solaris sono esempi diffusi di sistemi operativi open-source.