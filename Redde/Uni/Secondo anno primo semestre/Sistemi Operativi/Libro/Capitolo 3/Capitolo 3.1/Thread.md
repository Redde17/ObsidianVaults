Il modello dei processi illustrato fin qui sottintende che un processo è un programma che si esegue seguendo un unico **percorso d’esecuzione**, detto **thread**. Se un processo sta, per esempio, eseguendo un browser, l’esecuzione avviene seguendo una singola sequenza di istruzioni; quindi il processo può svolgere un solo compito alla volta. Tramite lo stesso processo, per esempio, un utente non può contemporaneamente inserire caratteri e verificare la correttezza ortografica di quel che sta scrivendo. Nella maggior parte dei sistemi operativi moderni si è esteso il concetto di processo introducendo la possibilità d’avere più percorsi d’esecuzione, in modo da permettere che un processo possa svolgere più di un compito alla volta. Questa funzione è particolarmente utile sui sistemi multicore, in cui più thread possono essere eseguiti in parallelo. In un sistema che supporta i thread, il pcb viene esteso per includere informazioni su ogni thread. Per supportare i thread sono necessari anche altri cambiamenti nel sistema.