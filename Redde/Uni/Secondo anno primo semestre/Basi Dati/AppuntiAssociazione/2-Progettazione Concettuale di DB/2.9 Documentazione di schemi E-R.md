Uno schema E-R non è quasi mai sufficiente, da solo, a rappresentare nel dettaglio tutti gli aspetti di un’applicazione. 
Risulta, infatti, indispensabile corredare ogni schema E-R con una documentazione di supporto, che possa servire a facilitare l’interpretazione dello schema stesso e a descrivere dei dati rappresentati che non possono essere espressi dai costrutti del modello.

2.9.1 Business rules
Uno degli strumenti più usati dagli analisti di sistemi informativi per la descrizione di proprietà di un’applicazione che non si riesce a rappresentare con modelli concettuali è quello delle regole aziendali o business rules. 13 Una regola aziendale può essere: 
1. La descrizione di un concetto, ovvero la definizione precisa di un’entità, un attributo o di una relazione del modello E-R. 
2. Un vincolo d’integrità, una proprietà che deve essere soddisfatta dalle istanze di una base di dati. Ogni vincolo può essere visto come un predicato che può assumere il valore vero o falso: l'istanza soddisfa il vincolo, se il predicato assume il valore vero, viceversa se assume valore falso. 
3. Una derivazione, ovvero un concetto che può essere ottenuto attraverso un calcolo matematico o da altri concetti dello schema.

Per le regole del primo tipo è impossibile definire una sintassi precisa e si fa in genere ricorso a frasi in linguaggio naturale. Queste regole vengono rappresentate sotto forma di glossari, raggruppando le descrizioni in maniera opportuna (per esempio, per entità e per relazione).

Le regole che descrivono vincoli di integrità possono essere espresse sotto forma di asserzioni atomiche, ovvero affermazioni che devono essere sempre verificate.
Per enunciare tali regole usiamo la forma: 
	< concetto > deve/non deve < espressione su concetti >
dove i concetti possono corrispondere o a concetti dello schema E-R, oppure a concetti derivabili da essi.

Le derivazioni, invece, possono essere espresse specificando le operazioni (aritmetiche o di altro genere) che permettono di ottenere il concetto derivato: 
	< concetto > si ottiene < operazioni su concetti >


Quando lo schema concettuale viene tradotto in un database, le regole aziendali non descrittive (vincoli e derivazioni) vanno codificate. Per implementare le regole aziendali è possibile seguire diversi approcci: 
- Utilizzare il linguaggio SQL; 
- Usare triggers o regole attive; 
- Utilizzare qualche linguaggio di programmazione.


### 2.9.2 Tecniche di documentazione
La documentazione dei vari concetti rappresentati in uno schema può essere prodotta facendo uso di un dizionario dei dati. Esso è composto da due tabelle:
- La prima descrive l'entità dello schema con il nome, una definizione informale, elenco di tutti gli attributi e possibili identificatori.
- L'altra tabella descrive le relazioni con il nome, una loro descrizione informale, l'elenco degli attributi e l’elenco delle entità coinvolte insieme alla loro cardinalità di partecipazione.

L'uso del dizionario dei dati è importante nei casi in cui lo schema è complesso; risulta pesante specificare direttamente sullo schema tutti gli attributi di entità e relazioni. Si può far ricorso a una tabella, nella quale vengono elencate le varie regole, specificando la loro tipologia.