Il modello Entità-Relazione è un modello concettuale di dati e fornisce una serie di strutture, dette costrutti, usate per descrivere la realtà di interesse in maniera facile da comprendere. 
Questi costrutti vengono utilizzati per definire schemi che descrivono l'organizzazione e la struttura delle occorrenze (o istanze) dei dati, ovvero, i valori assunti dai dati al variare del tempo. 
Per ogni costrutto, esiste una relativa rappresentazione grafica. Mediante tale modello è possibile costruire un grafo, ossia uno schema che costituisce una fotografia del fenomeno. 
Ciascuno schema è il risultato della composizione logica di 5 tipi di strutture di rappresentazione. 
Tali strutture sono: 
- l'entità
- la relazione
- l’attributo
- i sottoinsiemi
- la gerarchia di generalizzazione

### 2.5.1 Entità 
Le entità rappresentano classi di oggetti che hanno proprietà comuni: CITTA’, DIPARTIMENTO, IMPIEGATO, ACQUISTO e VENDITA sono esempi di entità di un'applicazione aziendale. 
Un'occorrenza di entità è un elemento della classe, è l’oggetto stesso (per esempio l’IMPIEGATO in carne e ossa). 
Un’occorrenza di entità ha un’esistenza e un’identità indipendentemente dalle proprietà che le vengono associate. 
Ogni entità ha un nome che la identifica nello schema, inoltre, è conveniente utilizzare nomi espressivi e al singolare e usando sostantivi anziché verbi. 

Ogni entità viene rappresentata graficamente mediante un rettangolo con il nome dell'entità all'interno. 
Quando riusciremo a trovare sempre un identificatore per un’entità, questa verrà chiamata entità forte. 
Nel momento in cui non riusciremo a trovare un identificatore o attributi per un’entità, questa viene chiamata entità debole. L’entità debole si appoggia ad un’altra entità.

