La progettazione concettuale di una DB consiste nella costruzione di uno schema Entità Relazionale in grado di descrivere al meglio le specifiche sui dati di un’applicazione. 

Perché la progettazione concettuale? 
1. Perché la qualità dello schema migliora; 
2. Il progetto converge verso risultati attesi; 
3. I costi di sviluppo diminuiscono; 
4. La scelta del DBMS è posticipata; 
5. Lo schema concettuale può essere usato come punto di partenza per un nuovo progetto; 
6. Differenti database possono essere confrontati in una struttura omogenea

### 2.4.1 Astrazione nella progettazione concettuale dei Database
L’astrazione è un procedimento mentale che permette di evidenziare le proprietà più importanti degli oggetti osservati, escludendone quelle non rilevanti. 
Nella progettazione concettuale ci sono 3 tecniche di astrazione: 

1) **Astrazione per classificazione**. 
	A partire dalle singole persone e considerando le proprietà che le accomunano, si giunge al concetto di PERSONA, cioè alla definizione di una classe, che rappresenta un insieme di oggetti (le singole persone). 
	
2) **Astrazione per aggregazione.** 
	Si può giungere alla definizione di una classe attraverso l’astrazione di un insieme di parti o proprietà. Ad esempio, definite le classi NOME, COGNOME, ETÀ, SESSO, STIPENDIO, una loro astrazione di aggregazione è la classe PERSONA. 
	
3) **Astrazione per generalizzazione.** 
	Si può giungere alla definizione di una classe come unione di un insieme di classi, ognuna delle quali è contenuta nella classe data. Ad esempio, definite le classi UOMO e DONNA, possiamo definire come loro generalizzazione la classe PERSONA

### 2.4.2 Criteri generali di rappresentazione
Durante la progettazione concettuale è buona norma seguire alcune “regole concettuali” del modello E-R:
- Se un concetto ha proprietà importanti e/o descrive classi di oggetti autonome, è opportuno rappresentarlo con un’entità.
- Se un concetto ha una struttura semplice e non possiede proprietà importanti associate, è opportuno rappresentarlo come un attributo di un altro concetto a cui si riferisce.
- Se sono state individuate due o più entità e nei requisiti compare un concetto che li associa, questo concetto può essere rappresentato da una relazione.
- Se uno o più concetti sono dettagli di un concetto generale, è opportuno rappresentarli attraverso una generalizzazione.