Il più semplice metodo di realizzazione di una directory è basato sull’uso di una lista lineare contenente i nomi dei file con puntatori ai blocchi di dati. Questo metodo è di facile programmazione, ma la sua esecuzione è onerosa in termini di tempo. Per creare un nuovo file occorre prima esaminare la directory per essere sicuri che non esista già un file con lo stesso nome, quindi aggiungere un nuovo elemento alla fine della directory. Per cancellare un file occorre cercare nella directory il file con quel nome, quindi rilasciare lo spazio che gli era assegnato. Esistono vari metodi per riutilizzare un elemento della directory: si può contrassegnare l’elemento come non usato (attribuendogli un nome speciale, come un nome blank, oppure includendo un bit d’uso in ogni elemento), oppure può essere aggiunto a una lista di elementi di directory liberi; una terza possibilità prevede la copiatura dell’ultimo elemento della directory in una locazione liberata e la diminuzione della lunghezza della directory. Per ridurre il tempo di cancellazione di un file si può usare anche una lista concatenata.

Il vero svantaggio dato da una lista lineare di elementi di directory è dato dalla ricerca lineare di un file. 
Le informazioni sulla directory vengono usate frequentemente, e gli utenti si accorgono se l’accesso a tali informazioni è lento. 
In effetti, molti sistemi operativi impiegano una cache software per memorizzare le informazioni di directory usate più recentemente. La presenza nella cache delle informazioni richieste ne evita la continua rilettura dai dischi. Una lista ordinata permette una ricerca binaria e riduce il tempo medio di ricerca, tuttavia il requisito dell’ordinamento può complicare la creazione e la cancellazione di file, poiché, per tenere ordinata la lista, può essere necessario spostare quantità notevoli di informazioni di directory. In questo caso, può essere d’aiuto una struttura dati più raffinata, come un albero bilanciato. Un vantaggio della lista ordinata è che consente di produrre l’elenco ordinato del contenuto della directory senza una fase d’ordinamento separata