I tipi di file si possono anche adoperare per indicare la struttura interna dei file. I file sorgente e i file oggetto hanno una struttura corrispondente a ciò che il programma che dovrà leggerli si attende. Inoltre alcuni file devono rispettare una determinata struttura comprensibile al sistema operativo. Per esempio, il sistema operativo richiede che un file eseguibile abbia una struttura specifica che consenta di determinare dove caricare il file in memoria e quale sia la locazione della prima istruzione. Alcuni sistemi operativi estendono questa idea a un insieme di strutture di file supportate dal sistema, con un insieme di operazioni specifiche per la manipolazione dei file con queste strutture.

L’analisi precedente ci porta a uno degli svantaggi dei sistemi operativi che gestiscono più strutture di file: la dimensione risultante del sistema operativo è rilevante. Se definisce cinque strutture di file differenti, il sistema operativo deve contenere il codice per gestirle tutte. Inoltre qualsiasi file potrebbe dover essere definito come uno dei tipi gestiti dal sistema operativo: ciò provoca notevoli problemi se nuove applicazioni richiedono una strutturazione dei propri dati in modi non previsti dal sistema operativo.

Per esempio, si supponga che un sistema operativo preveda due tipi di file: file di testo (composti da righe di caratteri ascii separate da caratteri di ritorno del carrello e avanzamento di riga) e file binari eseguibili. Un utente che volesse definire un file cifrato per proteggere i propri dati da letture non autorizzate potrebbe scoprire che nessuna delle due strutture si adatta al problema: non è un file di righe di testo ascii, ma un insieme di bit (apparentemente casuali), e sebbene possa sembrare un file binario, non è eseguibile. Queste limitazioni impongono all’utente di bypassare o usare in modo scorretto il meccanismo dei tipi di file definito dal sistema operativo, oppure di abbandonare lo schema di codifica.

Alcuni sistemi operativi impongono (e supportano) un numero minimo di strutture di file. Questo orientamento è stato seguito da unix, Windows e altri. unix considera ciascun file come una sequenza di byte, senza alcuna interpretazione da parte del sistema operativo. Questo schema garantisce la massima flessibilità, ma il minimo supporto. Qualsiasi programma applicativo deve contenere il proprio codice per interpretare in modo appropriato la struttura di un file in ingresso. A ogni modo, per poter caricare ed eseguire i programmi, tutti i sistemi operativi devono prevedere almeno un tipo di struttura, quella dei file eseguibili.